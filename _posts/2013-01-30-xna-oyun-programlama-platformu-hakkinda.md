---
layout: post
title: "XNA Oyun Programlama Platformu Hakkında"
date: 2013-01-30 10:00
author: engin.polat
comments: true
category: [XNA]
tags: [csharp, framework, gameloop, indie, vbnet, windows game, windows phone, windows8, windowsphone, XNA, xna game studio]
---
Günümüzde tüm yazılım sektörü gibi oyun dünyası'da çok hızlı *gelişmeye* ve şekillenmeye başladı. Artık insanlar yeni bir oyun için aylarca beklemeye tahammül etmiyor.

Böyle zamanlarda yapılması gereken ürünü mümkün olan en hızlı yollardan tüketiciye ulaştırmaktır.
Bu durumun farkına varan *oyun evleri* birkaç yıl öncesine göre çok daha kısa sürelerde yeni oyun üretmenin yollarını aramaya başladı.

2004 yılında Microsoft, *Indie* olarak kısalttığımız *Independent Game Developer*'lar (yani *Bağımsız Oyun Geliştiriciler*) için hızlı oyun geliştirme platformunu duyurdu ve 2006 yılının ikinci yarısında da <a href="http://www.microsoft.com/en-us/download/details.aspx?id=23714" title="Download : XNA Game Studio" target="_blank" rel="noopener">XNA Game Studio</a> ismi ile yayınladı.
2007 yılından beri oyun evleri ve bağımsız geliştiriciler *XNA Framework* ile hem 2 boyutlu hem de 3 boyutlu oyunlar geliştiriyorlar.

**XNA**, mümkün olan en az kod değişikliği ile şu platformlar için oyunları geliştirmemize yardımcı olur;



*   Windows üzerinde çalışan 2 boyutlu ve 3 boyutlu oyunlar
*   Microsoft’un oyun platformu olan XBOX üzerinde çalışan 2 boyutlu ve 3 boyutlu oyunlar
*   Microsoft’un mobil platformu olan Windows Phone ailesi üzerinde çalışan 2 boyutlu ve 3 boyutlu oyunlar

Özellikle mobil oyunların son yıllarda izlediği trende bakacak olursak, oyun geliştiriciler için çok güzel bir pazar olduğunu farkederiz.

XNA sayesinde, çok az kod değişikliği yaparak birden fazla platforma oyunlarımızı yayınlayabiliyoruz.

Üstelik oyun geliştirmeye başlarken ihtiyaç duyacağımız tüm araçlar (XNA Framework’un kendisi, Visual Studio’nun Express sürümü) *Microsoft* tarafından ücretsiz olarak sağlanıyor.

Tüm maddeleri özetleyecek olursak, XNA ile başlangıç maliyetleri olmadan, Microsoft tarafından desteklenen tüm platformlara hem 2 boyutlu, hem 3 boyutlu oyun geliştirebiliyoruz.

**Neden XNA tercih etmeliyiz?**

Geliştirici açısından düşünecek olursak, XNA, .Net Framework temelleri üzerine kurulduğu için,  C#, VB.Net ve C++.Net gibi .Net ailesi diller ile geliştirilebiliyor.

Eğer zaten .Net dünyasına ve .Net ailesi dillere aşina iseniz, **XNA** ile *oyun geliştirmeye* hemen başlayabilirsiniz.

Üstelik XNA'de kazandığınız tecrübeler ve *.Net dillerinde* kazandığınız tecrübeler, birleşerek tüm yazılım geliştirme yeteneklerinizi *olumlu yönde* etkileyecektir.

Ayrıca **Oyun Yaşam Döngüsü** dediğimiz, bir oyun'un başlatıldığı andan sonlandırıldığı ana kadar geçen tüm süreçler *XNA* içerisinde çok net bir şekilde tanımlanmıştır.

Haliyle XNA ile oyun geliştirmeye başlamanın yanı sıra, XNA ile oyun geliştirme sürecinin kendisi de en az efor ile öğrenilecek kadar kolaylaştırılmıştır.

*XNA ile geliştirilen oyunlar*, minimum efor ile, **Windows** - **XBOX** - **Windows Phone** platformlarına taşınabiliyor. Böylece hedef kitlemizi artırabilir, oyunumuzun çok daha büyük kitlelere *ulaşmasını* sağlayabiliriz.

**Çok Oyunculu** oyunlar geliştirme süreçleri de *XNA* sayesinde çok kolaylaştırılmıştır. XNA Framework, Yerel ağ üzerinden tek sunuculu veya tüm oyuncuların sunucu olduğu senaryo ve internet üzerinden tek sunuculu oyunların yazılması için hazır yapılar barındırmaktadır.

Tüm maddeleri özetleyecek olursak, .Net ailesi dil biliyor olmak *XNA ile oyun geliştirmeye başlamak* için büyük avantajdır.

Yazılım geliştirme ve oyun geliştirme tecrübelerinin transfer edilebiliyor olması aynı şekilde büyük *avantajdır*. Çok oyunculu oyunların yazılması için kolay kullanıma sahip sınıflar *framework* ile birlikte gelmektedir.

